18 saveznih država i D.C. podržat će osporavanje nove politike azila
Osamnaest saveznih država i District of Columbia poduprijet će pravno osporavanje nove politike SAD-a prema kojoj se žrtvama koje bježe od nasilja u obitelji ili od nasilja kriminalnih bandi ne priznaje pravo na azil.
Kako prenosi televizijska kuća NBC News, zastupnici 18 saveznih država i D.C.-ja podnijeli su izvještaj amicus curiae u petak u Washingtonu kako bi podržali tražiteljicu zahtjeva za azil koja pokušava osporiti politiku.
Puno ime tužiteljice u parnici Grace protiv Sessionsa, koju je protiv savezne politike pokrenula nevladina organizacija American Civil Liberties Union, još nije objavljeno javnosti.
Tužiteljica je rekla kako su je njezin partner i „njegovi nasilni sinovi koji su članovi banda" zlostavljali, međutim dužnosnici SAD-a nisu odobrili njezin zahtjev za azil 20. srpnja.
Zadržana je u pritvoru u Texasu.
Državni odvjetnici koji brane Grace opisali su Salvador, Honduras i Gvatemalu (iz kojih potječe najveći broj tražitelja azila u SAD-u) kao zemlje koje su suočene sa sveprisutnim problemima kriminalnih banda i obiteljskog nasilja.
Ova nova politika poništila je odluku iz 2014. najvišeg administrativnog tijela koje se bavi imigracijskim zakonima, Board of Immigration Appealsa, kojom je dozvoljeno da se imigranti koji nemaju odgovarajuće osobne isprave, a koji bježe od obiteljskog nasilja prijave za azil.
Državni tužitelj Washington D.C.-ja Karl Racine rekao je u izjavi u petak da nova politika „ignorira desetljeća državnog, saveznog i međunarodnog prava".
„Savezni zakon nalaže da se odluke o svim zahtjevima za azil moraju donositi na temelju činjenica i okolnosti pojedinog zahtjeva, a ovakva politika krši taj princip", stoji u izvještaju amicus curiae.
Odvjetnici nadalje u izvještaju tvrde kako politika koja imigrantima brani ulazak državu šteti gospodarstvu SAD-a zato što je vjerojatnije da će imigranti postati poduzetnici i „opskrbljivati gospodarstvo potrebnom radnom snagom".
Državni je tužitelj Jeff Sessions u lipnju naredio sudcima za imigraciju da više ne odobravaju azil žrtvama koje bježe od nasilja u obitelji ili od nasilja kriminalnih bandi.
„Azil je dostupan onima koji napuste svoju matičnu zemlju zbog progona ili straha temeljenog na rasi, religiji, nacionalnosti ili pripadnosti određenoj društvenoj skupini ili određenom političkom stajalištu", izjavio je Sessions u najavi politike 11. lipnja.
Nikada se nije smatralo da će azil umanjiti sve probleme -- čak ne i sve ozbiljne probleme -- s kojima su ljudi diljem svijeta suočeni svakoga dana.