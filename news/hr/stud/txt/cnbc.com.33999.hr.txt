U Zastupničkom su domu u petak izglasali protiv proglašenja izvanrednog stanja kojim američki predsjednik Donald Trump financira izgradnju predloženog zida na granici s Meksikom.
Donji dom američkog parlamenta, u kojem demokrati imaju većinu, usvojio je s 236 glasova za i 174 protiv rezoluciju kojom se prekida Trumpovo proglašenje, a zatim je proslijedio predsjedniku. 11 republikanaca i jedan nezavisni zastupnik glasali su za rezoluciju. Senat ju je već odobrio s 54 glasova za i 41 protiv, s obzirom da se 11 republikanca pridružilo demokratima u podržavanju rezolucije.
Trump će vjerojatno staviti veto na rezoluciju, što će biti šesti put da je kao predsjednik blokirao zakonodavne odluke Kongresa. Već je u ožujku stavio veto na mjeru kojom bi se ukinulo proglašenje izvanrednog stanja.
Čini se da nijedan od dva doma Kongresa nema dvotrećinsku većinu potrebnu za poništavanje predsjednikova veta.
Nakon što nije uspio dobiti sredstva za podizanje zida na južnoj granici ni od meksičke vlade ni od Kongresa, Trump je u veljači proglasio izvanredno stanje. Trumpova administracija planira upotrijebiti 3,6 milijardi dolara vojnih građevinskih sredstava za gradnju zida.
Demokrati su optužili Trumpa za zaobilaženje ovlasti Kongresa da kontrolira troškove i za uzimanje ključnih sredstava za obranu radi izgradnje nepotrebnih granica. Nekolicina republikanaca u Zastupničkom domu i u Senatu također je zabrinuto zbog presedana koje bi Trumpovo proglašenje postavilo za kršenje izvršnih ovlasti u budućnosti.
Neki republikanci iz Senata pred kojima su izbori iduće godine suočavaju se s velikim političkim pritiskom zbog proglašenja izvanrednog stanja.