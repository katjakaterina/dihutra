Knjigu o Nancy Pelosi napisat će njena kći Christine Pelosi
Novu knjigu o predsjednici Zastupničkog doma Kongresa SAD-a Nancy Pelosi napisat će netko tko je dobro poznaje – njena kći,  Christine Pelosi.
Izdavačka kuća Skyhorse Publishing u četvrtak je objavila kako će knjiga pod nazivom „Način Nancy Pelosi“ izaći 26. studenog. Christine će u knjizi analizirati kako je majka petero djece uspjela postati prvom ženom predsjednicom Zastupničkog doma Kongresa SAD-a, kao i način na koji vodi zastupnike Demokratske stranke za vrijeme administracije Donalda Trumpa. Skyhorse tvrdi kako će Christine spojiti „profesionalno iskustvo i privatni život“ svoje majke. 
Christine Pelosi je strateg Demokratske stranke  i autorica knjiga „Kampanja – rat drugim sredstvima“ te „Kampanja – rat drugim sredstvima 2.0“. Njena sestra Alexandra Pelosi je redateljica i novinarka koja je snimila nekoliko dokumentarnih filmova o aktualnim političkim temama.