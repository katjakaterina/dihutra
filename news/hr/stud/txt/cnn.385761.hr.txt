Nestlé postrožio inspekciju kave nakon panike oko herbicida
Najveća tvrtka za proizvodnju kave u svijetu je u petak izjavila da je u nekim isporukama zelene kave pronađena skoro maksimalna dozvoljena količina ostataka glifosata.
Glifosat je glavni sastojak Roundupa, herbicida koji proizvodi Monsanto. U SAD-u su porote dodijelile ogromne odštete ljudima koji tvrde da im je izlaganje glifosatu uzrokovalo rak. Vlasnik Monsanta je Bayer iz kojeg tvrde da je herbicid siguran za korištenje uz ispravnu upotrebu, a s tom tvrdnjom se slaže i Američka agencija za zaštitu okoliša (Environmental Protection Agency, EPA).
Iz tvrtke Neumann Kaffee Gruppe (NKG), jednog od vodećih svjetskih distributera kave, izjavili su da je glifosat na popisu tvari o kojima vode računa pri kupovanju kave. Nestlé (NSRGF) kupuje određenu količinu kave u zrnu od NKG-a. Poručili su da je prerano za donošenje zaključaka o tome kakve će posljedice Nestléove strože inspekcije imati na NKG.
Nadodali su kako nije vjerojatno da će Nestléova odluka o češćim provjerama poremetiti svjetske lance opskrbe kavom. „To nije novi proces, samo pojačavamo kontrole“, izjavili su za CNN Business. Provjere su se provodile prije nego što bi kava bila isporučena iz zemalja podrijetla.
Nestlé namjerava krenuti s dobavljačima iz Indonezije i Brazila, s obzirom na to da su te zemlje među najvećim proizvođačima kave u svijetu.
„Naši će agronomi nastaviti surađivati s uzgajivačima kave kako bi im pomogli poboljšati praksu suzbijanja korova, što uključuje prikladan odabir herbicida i usvajanje drugih metoda za uklanjanje korova“, priopćili su iz švicarske tvrtke.
Proizvodi kao što su Nescafe i Nespresso najprodavaniji su iz Nestléovog asortimana napitaka u prahu i tekućih napitaka te su im 2018. napravili promet od 21,6 milijardi švicarskih franaka (više od 136 milijardi kuna). Prošle je godine sklapanjem ugovora Nestlé plasirao kave i čajeve od Starbucksa na svjetsko tržište.
Uzrokuje li glifosat rak?
Glifosat se koristi na više od stotinu usjeva prema podacima od EPA-a. Znanstvenici iz interesne skupine za okoliš vezane uz industriju organske hrane tvrde da nekoliko popularnih brendova pahuljica sadržavaju prevelike količine glifosata koje nisu sigurne za djecu.
Ipak, EPA tvrdi da glifosat nije kancerogen i da ne predstavlja prijetnju javnom zdravlju. Prijetnje okolišu predstavljaju štete nanesene oprašivačima i problem otpornosti korova, izjavili su iz EPA-a u travnju.
Međutim, to nije zaustavilo tisuće ljudi od podnošenja tužbi protiv Monsanta s optužbom da je njima ili nekome bliskom izloženost Roundupu uzrokovala rak.
Ranije ove godine, jedna je porota odlučila da Bayer mora platiti 2 milijarde dolara paru iz Kalifornije koji je tvrdio da im je Roundup, koji su na imanju koristili više od trideset godina, uzrokovao ne-Hodgkinov limfom oboma unutar 4 godine razlike. Bayer se žali na presudu.
Istraživanjem provedenim 2015. Međunarodna agencija za istraživanje raka Svjetske zdravstvene organizacije pokazala je da je glifosat „vjerojatno kancerogen za ljude“ na temelju „ograničenih“ dokaza raka kod ljudi i „dovoljnog“ dokaza raka kod eksperimentalnih životinja. Međutim, zajedničko povjerenstvo Svjetske zdravstvene organizacije i Organizacije za hranu i poljoprivredu Ujedinjenih naroda je kasnije zaključilo da nije vjerojatno da izloženost glifosatom kroz prehranu ljudima predstavlja kancerogeni rizik.
