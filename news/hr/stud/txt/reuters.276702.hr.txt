„Kako se usuđujete?“ Govor Grete Thunberg pred UN-om nadahnuo nizozemske prosvjednike protiv klimatskih promjena
Tisuće nizozemske djece prošlog su petka izostale iz škole kako bi se pridružile globalnom klimatskom prosvjedu. Prosvjednici su blokirali promet i pitali svoje političke vođe „kako se usuđujete?“, aludirajući pri tome na govor koji je Greta Thunberg, švedska tinejdžerica i aktivistica protiv klimatskih promjena, održala pred Ujedinjenim narodima. 
Jedna od sudionica drži crtež švedske ekološke aktivistice Grete Thunberg za vrijeme prosvjeda protiv klimatskih promjena u nizozemskom gradu Hagu, 27. rujna 2019. REUTERS/Piroschka van de Wouw
Odaziv na prosvjed u Hagu nadmašio je očekivanja. Organizatori procjenjuju da se skupilo 35 000 ljudi. Policajci su bili prisiljeni preusmjeriti prosvjed na lokaciju s više prostora. 
Šesnaestogodišnja Thunberg ovog je tjedna u New Yorku održala vatren govor pred Ujedinjenim narodima nakon što su se prošlog petka milijuni ljudi širom svijeta pridružili prosvjedu protiv klimatskih promjena uoči UN-ovog klimatskog summita.
„Ovaj štrajk imat će velik učinak. Ljudi će i dalje dolaziti na prosvjede, ne samo danas već i u budućnosti. Pridružili su se različiti ljudi koji pripadaju svim društvenim slojevima“, izjavio je prosvjednik Reinder Rustema. 
Udarajući bubnjeve i noseći slike Grete Thunberg, prosvjednici su hodali kroz grad s transparentima na kojima su pisali slogani poput: „Uz Gretu za opće dobro“, „Ne budite fosilne budale“ i „Vi ćete umrijeti od starosti, mi od klimatskih promjena.“ 
„Shvaćam njihovu zabrinutost, vjerujem da se njihov glas čuje“, novinarima je rekao nizozemski premijer Mark Rutte na tjednoj tiskovnoj konferenciju koja se održavala u neposrednoj blizini protesta.  „Iznijeli smo vrlo ambiciozne planove za rješavanje ovih problema. Ali to moramo učiniti na inteligentan način, na način koji će također stvoriti radna mjesta“.
Kratko obraćanje Grete Thunberg elektriziralo je početak summita čiji je cilj bio mobilizirati vlade i poduzeća u svrhu prekidanja međunarodne paralize po pitanju ograničavanja emisija ugljikovog dioksida. Emisije su prošle godine dosegnule novi rekord unatoč upozorenjima koje znanstvenici izriču već desetljećima.
„Ovo se nije smjelo dogoditi.  Ne bih trebala biti ovdje. Trebala bih biti u školi na drugoj strani oceana, a vi od nas, od mladih ljudi očekujete da vam pruže nadu. Kako se usuđujete?“ 
Nizozemska, u kojoj živi 7 milijuna stanovnika, 2017. je generirala manje od 7 posto svoje energije iz obnovljivih izvora. To je bila znatno manja brojka u odnosu na njemačkih 15 i švedskih 50 posto. 
Vlada je obećala da će do 2030. prepoloviti emisije ugljikovog dioksida, ali do 2017. uspjela ih je smanjiti samo za 13 posto.
Thunberg je prošlog petka sudjelovala u protestu u Kanadi uoči susreta čelnika zemalja UN-a u Montrealu na kojem su raspravljali o ciljnim vrijednostima emisija ugljikovog dioksida za zračni promet. 
