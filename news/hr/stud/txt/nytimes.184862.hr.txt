Stotine djece migranata potiho premješteno u šatorski kamp na granici s Teksasom
Broj zadržane djece migranata je porastao iako je broj mjesečnih prelazaka preko granice ostao gotovo nepromijenjen, djelomice zbog oštrih riječi i politike koju je vodila Trumpova vlada, što je rezultiralo težim pronalaskom ljudi koji bi se brinuli za tu djecu.
U pravilu, većina takozvanih "sponzora" su i sami imigranti bez dokumenata i boje se da će ugroziti svoj ostanak u zemlji ako istupe i požele se brinuti za jedno od djece.
Taj se rizik povećao u lipnju kad su državne vlasti najavile da će potencijalni sponzori i druge odrasle osobe iz istog kućanstva morati dati svoje otiske prstiju te da će ti podaci biti dostupni službama za migraciju.
Prošli je tjedan visoki dužnosnik Imigracije i carina Matthew Albence svjedočio pred Kongresom i izjavio da je agencija uhitila desetke ljudi koji su se prijavili za zbrinjavanje maloljetnika bez pratnje.
Agencija je kasnije potvrdila da 70 % uhićenih nemaju prethodno počinjenih kaznenih djela.
„Gotovo 80 posto osoba koje su prethodno bili sponzori ili ukućani sponzora su ilegalno u državi, a veliki dio čine odbjegli kriminalci.
Dakle, mi nastavljamo progoniti te osobe", rekao je Albence.
Radnici u skloništu kažu da su u svrhu što bržeg zbrinjavanja djece službenici uveli nova pravila koja zahtijevaju da se neki od potencijalnih sponzora pojave pred sudom unutar mjesec dana od datuma pritvora, a ne unutar uobičajenih 60 dana.
Mnogi će od njih prisustvovati saslušanju putem videokonferencijskog poziva kako bi iznijeli svoj slučaj i borili se za legalni status u državi pred sudcem za migracije.
Oni koji se smatraju nepodobnim za ostanak ubrzo će biti deportirani.
Što duže djeca ostaju u pritvoru, veće su šanse da postanu nervozna i depresivna, što može dovesti do nasilja ili pokušaja bijega, kažu radnici u skloništu, a isto to potvrđuju i izvješća o prošlom mjesecu iz samog sustava.
Odvjetnici kažu da se ti rizici povećavaju u većim skloništima poput Tornilla, gdje su zbog veličine skloništa veće šanse da nitko ne primijeti dijete koje ima problem.
Dodaju da bi seljenje djece u šatorsko naselje bez dovoljno vremena za emocionalnu pripremu ili da se oproste od prijatelja moglo izazvati traume kojih djeca imaju već i previše.