Bernard Vann: svečanost u čast svećenika odlikovanog Viktorijinim križem u Prvom svjetskom ratu
U rodnom gradu jedinog svećenika Engleske crkve koji je kao borac odlikovan Viktorijinim križem u Prvom svjetskom ratu održana je svečanost njemu u čast točno 100 godina nakon priznanja.
Potpukovnik velečasni Bernard Vann odlikovan je 29. rujna 1918. za sudjelovanje u napadu na Bellenglise i Lehaucourt.
Međutim, četiri dana kasnije ubijen je snajperskim hicem i nikad nije saznao da je dobio najvišu britansku vojnu počast.
Spomen-ploču su u subotu otkrila njegova dva unuka na svečanosti u gradu Rushdenu u grofoviji Northamptonshire.
Jedan od njegovih unuka, Michael Vann, rekao je da u činjenici da je spomen-ploča postavljena točno 100 godina nakon bitke koja je donijela njegovu djedu odlikovanje leži prekrasna simbolika.
Prema novinskom izvještaju u London Gazetteu potpukovnik Vann predvodio je 29. rujna 1918. bataljun preko kanala Saint-Quentin „kroz vrlo gustu maglu i pod žestokom paljbom topova i puškostrojnica”.
Nakon toga je izbio u prve redove i predvodio ih s najvećom hrabrošću, pri čemu je sam napao posadu jednog topa i savladao trojicu neprijateljskih vojnika.
Potpukovnik Vann ubijen je hicem njemačkog snajperista 4. listopada 1918., nešto više od mjesec dana prije kraja rata.
Michael Vann (72) izjavio je da su djela njegova djeda „nešto što u životu sigurno nikad neću dostići i što me čini poniznim”.
On i njegov brat James Vann položili su vijenac nakon svečanosti koju je predvodio orkestar limene glazbe Brentwood Imperial Youth Band.
Michael Vann rekao je da mu je „bila velika čast sudjelovati u svečanosti” i dodao da na „junaštvo istinskog heroja ukazuje podrška koju pružaju mnogi ljudi”.
