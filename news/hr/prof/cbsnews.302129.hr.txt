Kršćanska škola Immanuel u Virginiji: učenici šestog razreda optuženi da su sputali crnu djevojčicu i odrezali joj dreadlockse
Crna učenica osnovne škole iz Virginije optužila je trojicu bijelih dječaka da su je sputali i odrezali joj dreadlockse. Incident se dogodio u Kršćanskoj školi Immanuel (Immanuel Christian School), gdje žena bivšeg potpredsjednika Mikea Pencea, Karen Pence, radi kao nastavnica.
Amari Allen, dvanaestogodišnja učenica privatne osnovne škole, rekla je da su dječaci nazvali njezine dreadlockse „ružnim” i „neurednim”, nakon čega su joj odrezali kosu na igralištu tijekom odmora.
„Neprestano su mi se smijali i nazivali me ružnim imenima”, sa suzama u očima Amari je rekla novinarima CBS-ova WUSA-TV-a. „Rekli su mi da sam ‚ružna’ i da bi bilo bolje da se nisam rodila”, rekla je. „Rekli su mi da samo pokušavam privući pozornost.”
WUSA je izvijestila da je jedan od dječaka navodno pokrio Amari usta dok joj je drugi držao ruke iza leđa, a treći škarama rezao dreadlockse.
Amari nije htjela reći svojoj obitelji za taj incident sve dok njezina baka nije primijetila da joj je kosa kraća.
„Pobjegli su smijući se, a ja sam samo sjedila na mjestu”, rekla je Amari.
Incident se navodno dogodio se u ponedjeljak, ali sramežljiva djevojčica rekla je da to nije podijelila sa svojom obitelji do srijede, nakon što je njezina baka primijetila da joj kosa izgleda drukčije. Rekla je da se bojala osvete ako prizna istinu.
„To je veoma bolno”, rekla je Amarina baka Cynthia Allen. „Želim da ih izbace iz škole. Želim da se nešto poduzme.”
Amarina obitelj plaća gotovo 12 000 dolara godišnje da bi Amari mogla pohađati školu koja je dospjela na naslovnice ranije ove godine nakon što se Karen Pence zaposlila kao nastavnica likovne kulture u toj instituciji poznatoj po negativnim stavovima prema pripadnicima LGBT skupine.
„Ozbiljno shvaćamo emocionalnu i fizičku dobrobit svih naših učenika i imamo nultu stopu tolerancije prema bilo kakvoj vrsti maltretiranja ili zlostavljanja”, stoji u izjavi Kršćanske škole Immanuel. „Te su nas tvrdnje duboko potresle te smo u kontaktu s obitelji navodne žrtve da bismo prikupili informacije i pružili kakvu god potporu možemo. Također smo se obratili policiji i zatražili provedbu temeljite istrage, tako da daljnja pitanja treba uputiti policiji okruga Fairfax.”
Iako škola ima nultu toleranciju prema nasilju, Amari kaže da su je ti dječaci i prije maltretirali. Rekla je da su joj dječaci prije uzimali ručak i zvali je pogrdnim imenima.
Amarina obitelj sastala se sa službenicima škole u četvrtak, a istraga je još u tijeku.
