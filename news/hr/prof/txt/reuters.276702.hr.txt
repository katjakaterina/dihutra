Govor Grete Thunberg „Kako se usuđujete?” u UN-u inspirira nizozemske prosvjednike protiv klimatskih promjena
Tisuće nizozemske djece izostalo je iz škole kako bi se u petak priključilo globalnom klimatskom štrajku, blokirajući promet i pitajući svoje vođe „Kako se usuđujete?” referirajući se pritom na govor švedske tinejdžerske aktivistice Grete Thunberg u Ujedinjenim narodima.
Jedan od sudionika drži crtež švedske aktivistice za okoliš Grete Thunberg tijekom prosvjednog marša koji je pozvao na akciju protiv klimatskih promjena u Haagu u Nizozemskoj 27. rujna 2019. godine. REUTERS/Piroschka van de Wouw
Odaziv na maršu Haagu premašio je očekivanja i organizatori procjenjuju da se skupilo približno 35.000 prosvjednika. Policija je morala preusmjeriti marš na mjesto s više prostora.
16-godišnja Thunberg strastveno se u govoru obratila Ujedinjenim narodima u New Yorku ovoga tjedna nakon što su se milijuni ljudi diljem svijeta pridružili protestu protiv klimatskih promjena prošlog petka uoči summita UN-a o klimi.
„Ovaj štrajk imat će velik učinak kada se ljudi nastave pojavljivati, ne samo danas, već i u budućnosti, i ovdje vidimo različite vrste ljudi iz svih društvenih slojeva”, kazao je prosvjednik Reinder Rustema.
Udarajući u bubnjeve i noseći slike Grete Thunberg, prosvjednici su prošli kroz centar grada s natpisima poput „For the Greta good”, „Don’t be a fossil fool” i „You will die of old age, we will die of climate change”.
„Razumijem njihovu zabrinutost, vjerujem da ih svi čujemo”, izjavio je nizozemski premijer Mark Rutte novinarima na tjednoj tiskovnoj konferenciji u blizini prosvjeda. „Predstavili smo vrlo ambiciozne planove za rješavanje tih problema. Ali to moramo učiniti na pametan način kojim će se također stvoriti radna mjesta.”
Kratko obraćanje Grete Thunberg naelektriziralo je početak summita koji je za cilj imao mobilizaciju vlade i poduzeća u svrhu prekida međunarodne paralize zbog emisija ugljika koje su prošle godine dosegnule rekordne razine unatoč višedesetljetnim upozorenjima znanstvenika.
„Ovo je sve pogrešno. Ne bih trebala biti ovdje. Trebala bih biti u školi na drugoj strani oceana, ali vi ste došli nama mladima da vam damo nadu. Kako se usuđujete?” rekla je dok joj je glas podrhtavao od emocija.
Nizozemska je sa svojih 17 milijuna stanovnika 2017. godine generirala manje od 7 posto energije iz održivih izvora, u usporedbi s 15 posto u Njemačkoj i više od polovice ukupne energije u Švedskoj.
Vlada je obećala da će do 2030. godine prepoloviti emisiju CO2 u odnosu na razinu iz 1990. godine, ali je do 2017. godine postigla smanjenje od samo 13 posto.
Thunberg je u petak sudjelovala u prosvjedu u Kanadi gdje su se predstavnici avijacijske industrije u UN-u okupili u Montrealu kako bi razgovarali o ciljevima u vezi s emisijama u zrakoplovnom prometu.
