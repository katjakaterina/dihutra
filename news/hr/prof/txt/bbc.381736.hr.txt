Za vladavine Kima „smanjio se” broj prebjega u Sjevernoj Koreji
Broj sjevernokorejskih prebjega u Južnu Koreju smanjio se od kada je Kim Jong-un došao na vlast prije sedam godina, izjavio je južnokorejski zastupnik.
Park Byeong-seug citirao je podatke iz južnokorejskog ministarstvo za ujedinjenje te izjavio kako je prošle godine bilo 1127 prebjega u odnosu na 2706 prebjega 2011. godine.
G. Park kazao je kako su ključni razlozi tome strože granične kontrole između Sjeverne Koreje i Kine te veći iznosi koje zahtijevaju krijumčari ljudi.
Pyongyang nije javno komentirao te navode.
Velikoj većini prebjega iz Sjeverne Koreje na kraju se ponudi južnokorejsko državljanstvo.
Seoul izjavljuje kako je više od 30 000 državljana Sjeverne Koreje ilegalno prešlo granicu od okončanja Korejskog rata 1953. godine.
Većina bježi preko Kine koja ima najdužu granicu sa Sjevernom Korejom i lakše se prelazi od strogo čuvane demilitarizirane zone (DMZ) između dviju Koreja.
Kina prebjege smatra nezakonitim migrantima, a ne izbjeglicama, i često ih prisilno vraća.
Odnosi između Sjeverne i Južne Koreje, koje su još uvijek tehnički u ratu, znatno su se poboljšali posljednjih mjeseci.
Ranije ovoga mjeseca čelnici dviju zemalja sastali su se u Pyongyangu na razgovorima koji su bili usredotočeni na pregovore o denuklearizaciji koji su se razvukli.
To se dogodilo nakon lipanjskog povijesnog sastanka predsjednika Sjedinjenih Američkih Država Donalda Trumpa i Kim Jong-una u Singapuru, kada su se okvirno složili da će raditi na denuklearizaciji Korejskog poluotoka.
Međutim, sjevernokorejski ministar vanjskih poslova Ri Yong-ho u subotu je okrivio sankcije Sjedinjenih Američkih Država za nedostatak napretka od tada.
„Bez ikakvog povjerenja u SAD neće biti ni povjerenja u našu nacionalnu sigurnost i u takvim okolnostima ne dolazi u obzir da se prvi jednostrano razoružamo”, kazao je g. Ri u govoru u Općoj skupštini UN-a u New Yorku.
