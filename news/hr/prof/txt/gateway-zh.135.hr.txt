Ne bismo trebali kažnjavati Matta de Grooda zbog stigme prema shizofreniji
Na suđenju 2016. godine utvrđeno je da Matthew de Grood, muškarac koji je ubio petero ljudi na kućnoj zabavi u Calgaryju (Kanada), nije kazneno odgovoran za svoja djela.
Sada, 2019. godine, održava se saslušanje radi utvrđivanja treba li mu dozvoliti više sloboda, poput izlazaka bez nadzora. Do donošenja odluke proći će još nekoliko tjedana, pa u međuvremenu možemo samo razmišljati je li to dobra ideja. Situaciju možemo gledati na dva načina. S jedne strane, možemo se osvrnuti na njegovo nasilno ponašanje u prošlosti i tražiti da se spriječi ponavljanje zločina, a s druge strane, možemo vjerovati u moć promjene i rehabilitacije.
Prvo ćemo analizirati pesimističniju stranu. De Grood je izbo i ubio petero ljudi u psihotičnoj epizodi. Radilo se o nasilnom i nepredvidivom napadu. On pati od shizofrenije, zbog čega je utvrđeno da nije kazneno odgovoran, ali otad posjećuje psihijatra i pije lijekove. Njegov psihijatar dr. Santoch Rai rekao je pred nadzornim odborom da „ako Matthew počini još jedno kazneno djelo, ono će biti ozbiljno.” Iako je naizgled postigao napredak, i dalje postoji rizik od ponovnog počinjenja kaznenog djela. No je li to dovoljan razlog da se nastavimo bojati? Je li to dovoljno da držimo de Grooda zatvorenog?
Ako de Grood nastavi piti lijekove, ne postoji veliki rizik od ponovnog počinjenja kaznenog dijela. Zašto su onda ljudi tako zabrinuti? Mislim da stigma o ljudima s psihičkim bolestima, pogotovo onima sa shizofrenijom, ima veliki utjecaj na taj strah. Određene su bolesti postale manje stigmatizirane, poput poremećaja raspoloženja i anksioznosti. No druge, uključujući shizofreniju, i dalje su veoma stigmatizirane. Jedan od glavnih razlog za to predstavlja često prikazivanje shizofreničara kao opasnih ljudi koji u glavi čuju glasove koji ih navode da ubijaju ljude.
Upravo se to dogodilo u ovom slučaju, ali takvi su primjeri rijetki i možda ih baš zato tako dobro pamtimo kad se dogode. Međutim, pojedinci sa shizofrenijom većinom nisu nasilni te je izglednije da će biti žrtve zločina ili nasilja nego počinitelji. S obzirom na to, nije razumno zahtijevati da se de Groodu uskraćuju određene slobode kad je strah od ponovnog počinjenja zasnovan više na predrasudama prema ljudima sa shizofrenijom nego na stvarnoj vjerojatnosti.
Mislim da de Grood nikad ne bi trebao trajno biti ostavljen bez nadzora. Dobro rješenje mogla bi biti neka vrsta uvjetne slobode, gdje bi trebao dolaziti na provjere radi utvrđivanja pije li i dalje lijekove. Tvrdnje da bi on ili drugi psihički bolesni ljudi trebali ostati u ustanovama u slučajevima u kojima to nije zaista neophodno predstavljaju oblik segregacije. To pothranjuje stavove da se psihički bolesni ljudi, posebno oni sa shizofrenijom, nikad ne mogu uklopiti u društvo i podupire stigmu i ideju da se radi o opasnim zločincima. Na sudu je utvrđeno da nije kazneno odgovoran. Zašto se onda odnositi prema njemu kao prema zatvoreniku umjesto nekome tko je bio bolestan i sad je u boljem stanju?
