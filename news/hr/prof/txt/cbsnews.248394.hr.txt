Nancy Pelosi nazvala Bretta Kavanaugha „histeričnim” i nesposobnim za službu na Vrhovnom sudu
Voditeljica opozicije Nancy Pelosi nazvala je kandidata za Vrhovni sud Sjedinjenih Američkih Država Bretta Kavanaugha „histeričnim” i rekla da zbog svoje naravi nije sposoban za službu na Vrhovnom sudu.
Pelosi je iznijela te komentare u intervjuu na Texas Tribune Festivalu u teksaškom gradu Austinu ove subote.
„Ne mogu se oteti dojmu da bi ženu koja se tako ponaša ljudi nazvali ‚histeričnom’”, odgovorila je na pitanje o svojoj reakciji na Kavanaughovo svjedočenje pred pravosudnim odborom Senata u četvrtak.
Kavanaugh je emotivno odbacivao optužbe da je seksualno napastovao dr. Christine Blasey Ford dok su bili tinejdžeri.
U svojoj uvodnoj izjavi Kavanaugh je bio veoma emotivan te je u određenim trenucima gotovo vikao i gubio glas pričajući o svojoj obitelji i vremenu provedenom u srednjoj školi.
Također je otvoreno osudio demokrate u odboru, nazivajući optužbe koje su mu upućene „grotesknim i koordiniranim klevetama” koje su osmislili liberali ljuti što je Hillary Clinton izgubila predsjedničke izbore 2016. godine.
Pelosi je rekla da smatra da Kavanaughovo svjedočenje dokazuje da on ne može služiti na Vrhovnom sudu jer pokazuje da ima predrasude prema demokratima.
„Mislim da se diskvalificirao tim izjavama i načinom na koji se obrušio na Clintone i demokrate”, rekla je.
Pelosi je zastala kad joj je postavljeno pitanje bi li pokušala opozvati Kavanaugha u slučaju da dođe na taj položaj i da demokrati dobiju većinu u Zastupničkom domu Sjedinjenih Američkih država.
„Reći ću sljedeće: ako ne govori istinu Kongresu i FBI-u, onda nije podoban ne sa samo za službu na Vrhovnom sudu, nego i na sudu na kojem je sada”, rekla je Pelosi.
Kavanaugh je trenutačno sudac na Prizivnom sudu za Washington D.C.
Pelosi je dodala da je kao demokratkinju zabrinjavaju presude koje bi Kavanaugh mogao donijeti u slučaju cjenovno pristupačne skrbi i slučaju Roe protiv Wadea zbog toga što ga se smatra konzervativnim sucem.
U saslušanjima za imenovanje Kavanaugh je zaobišao pitanja o tome bi li poništio određene odluke Vrhovnog suda.
„Nije vrijeme da histerična, pristrana osoba dođe pred sud i očekuje od nas da kažemo ‚nije li to divno?’”, rekla je Pelosi.
