Stotine djece migranata potajno premještene u šatorski kamp na teksaškoj granici
Broj zadržane djece migranata naglo je porastao unatoč tome što je mjesečni broj prelazaka granice ostao relativno nepromijenjen, a djelomični je razlog tome činjenica da su oštra retorika i politike administracije Donalda Trumpa otežale smještanje djece kod udomitelja.
Dosad su većinu udomitelja činili sami neprijavljeni imigranti, koji su se bojali da će ugroziti vlastitu mogućnost ostanka u državi ako istupe da bi preuzeli dijete.
Taj se rizik povećao u lipnju, kad su savezna nadležna tijela najavila da će potencijalni udomitelji i druge odrasle osobe u njihovim domovima trebati dati otiske prstiju te da će se ti podaci dijeliti s imigracijskim tijelima.
Prošlog je tjedna visoki dužnosnik američke imigracijske i carinske službe Matthew Albence svjedočio pred Kongresom da je agencija uhitila desetke ljudi koji su se prijavili za udomljavanje maloljetnika bez pratnje.
Agencija je poslije potvrdila da 70 % uhićenih nije imalo kriminalni dosje.
„Gotovo 80 posto osoba koje su udomitelji ili ukućani udomitelja nalaze se u državi nezakonito, a velik dio njih čine nezakoniti doseljenici.
I dalje ćemo goniti te pojedince”, rekao je Albence.
Da bi se slučajevi djece obrađivali brže, službenici su uveli nova pravila, prema kojima će se neka djeca morati pojaviti pred sudom u manje od mjesec dana od dolaska u pritvor, umjesto 60 dana, kako je to dosad bilo, kažu radnici prihvatilišta.
Mnoga djeca suđenju neće prisustvovati uživo, nego će svoje argumente za zakoniti status pred imigracijskim sucem iznositi putem vidokonferencijskih poziva.
Djeca koja ne ostvare pravo na pomoć bit će brzo deportirana.
Što dulje djeca ostanu u pritvoru, veća je šansa da će postati anksiozna ili depresivna, što može dovesti do nasilnih ispada ili pokušaja bijega, saznajemo od radnika prihvatilišta i izvještaja koji su proizašli iz sustava u proteklim mjesecima.
Pobornici kažu da je taj rizik još veći u velikim ustanovama poput one u Tornillu, gdje je veća vjerojatnost da će znakovi da djeca imaju problema proći nezamijećeno zbog veličine ustanove.
Dodali su da premještanje djece u šatorska naselja bez pružanja dovoljno vremena za emotivnu pripremu i opraštanje s prijateljima može pogoršati traume s kojom se mnoga djeca već bore.
