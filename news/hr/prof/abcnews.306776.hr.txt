Analitičar opisao slijed događaja u noći tijekom koje je žena živa spaljena
Tužiteljstvo je u subotu završilo s izlaganjem predmeta u ponovnom suđenju muškarcu optuženom da je 2014. živu spalio ženu iz Mississippija.
Analitičar američkog Ministarstva pravosuđa Paul Rowlett satima je svjedočio kao sudski vještak u području analize obavještajnih podataka.
Poroti je opisao kako je upotrijebio telefonske podatke kako bi utvrdio kretanje 29-godišnjeg tuženika Quintona Tellisa i 19-godišnje žrtve Jessice Chambers tijekom noći u kojoj je preminula.
Rowlett je rekao da je s više mobilnih telefona dobio podatke o lokaciji prema kojima je Tellis tu večer bio s Jessicom Chambers, što je proturječno njegovim prethodnim tvrdnjama, izvijestile su lokalne dnevne novine The Clarion Ledger.
Kada su podaci pokazali da je njegov mobilni telefon bio na istom mjestu kao i Jessicin u vrijeme za koje je rekao da je proveo s prijateljem Michaelom Sanfordom, policija je razgovarala sa Sanfordom.
Sanford je svjedočio u subotu i potvrdio da taj dan nije bio u gradu.
Kada ga je tužiteljstvo pitalo je li Tellis govorio istinu o tome da je tu noć bio u Sanfordovu kamionu, Sanford je rekao da je „lagao jer je kamion bio u Nashvilleu”.
Proturječno je bilo i to što je Tellis izjavio da je Jessicu poznavao oko dva tjedna u vrijeme kada je preminula.
Prema telefonskim podacima poznavali su se samo tjedan dana.
Rowlett je rekao da je neko vrijeme nakon Jessicine smrti Tellis izbrisao Jessicine poruke, pozive i kontaktne podatke sa svojeg telefona.
„Izbrisao ju je iz svoga života”, rekao je Hale.
Obrana će iznijeti svoju završnu riječ u nedjelju.
Sudac je izjavio da očekuje da će porota odlučivati o presudi kasnije taj dan.