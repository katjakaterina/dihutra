Američki veleposlanik optužuje Kinu za „maltretiranje propagandnim oglasima”
Tjedan dana nakon što je službeni kineski dnevni list objavio oglas na četiri stranice u američkom dnevnom listu hvaleći uzajamne koristi američko-kineske trgovinske razmjene američki veleposlanik u Kini optužio je Peking da koristi američki tisak za širenje propagande.
Američki predsjednik Donald Trump osvrnuo se prošle srijede na plaćeni oglas lista China Daily u Des Moines Registeru, najprodavanijem dnevnom listu u američkoj saveznoj državi Iowa, nakon što je ranije optužio Kinu za miješanje u američke izbore za Kongres 6. studenoga, što Kina demantira.
Trumpove optužbe da se Peking pokušava umiješati u američke izbore označio je, kako su rekli američki dužnosnici Reutersu, novu fazu u eskalirajućoj kampanji kojom Washington pokušava pritisnuti Kinu.
Iako je uobičajeno da strane vlade oglasima promoviraju trgovinsku razmjenu, Peking i Washington trenutačno se nalaze usred sve intenzivnijeg trgovinskog rata u kojem su uzajamno izjednačavali carinske tarife na uvoz.
Kineske osvetničke carinske tarife na početku trgovinskog rata smišljene su da nanesu udarac izvoznicima u saveznim državama poput Iowe koje podržavaju Trumpovu Republikansku stranku, mišljenje je i kineskih i američkih stručnjaka.
Terry Branstad, američki veleposlanik u Kini i prijašnji dugogodišnji guverner Iowe, koja je veliki izvoznik poljoprivrednih proizvoda u Kinu, izjavio je da je Peking nanio štetu američkim radnicima, poljoprivrednicima i poduzećima.
Branstad je u komentaru u nedjeljnom Des Moines Registeru napisao da Kina „sad pojačava to maltretiranje objavom propagandnih oglasa u našem slobodnom tisku”.
„Šireći svoju propagandu kineska vlada iskorištava američku dragocjenu tradiciju slobode govora i tiska objavom plaćenog oglasa u Des Moines Registeru”, napisao je Branstad.
„S druge strane, u novinama koje se prodaju u Pekingu naći ćete vrlo malo glasova protivljenja i nećete vidjeti pravi odraz različitih mišljenja koja Kinezi možda imaju o zabrinjavajućim ekonomskim kretanjima u Kini jer su mediji pod snažnom kontrolom Kineske komunističke partije”, napisao je.
Dodao je da je jedan od najutjecajnijih kineskih dnevnih listova odbio ponudu da objavi njegov komentar, iako nije naveo o kojem je listu riječ.
