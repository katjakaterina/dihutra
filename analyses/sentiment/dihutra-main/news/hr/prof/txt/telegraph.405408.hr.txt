Trgovinski rat između Kine i SAD-a mogao bi pogodovati Pekingu
Početna paljba u trgovinskom ratu SAD-a i Kine bila je zaglušujuća, a iako bitka nipošto nije završila, jaz između dviju država mogao bi dugoročno pogodovati Pekingu, kažu stručnjaci.
Američki predsjednik Donald Trump ispalio je prvi hitac ranije ove godine, kad je nametnuo porez na ključne kineske izvozne proizvode, poput solarnih ploča, čelika i aluminija.
Do najveće eskalacije dovele su ovotjedne nove carinske kvote koje će se primjenjivati na proizvode u vrijednosti od 200 milijardi dolara (1,25 trilijuna kuna) i kojima se oporezuje polovina sve robe koja dolazi u SAD iz Kine.
Peking je svaki put uzvratio istom mjerom te je nedavno nametnuo tarife između pet i deset posto na američku robu u vrijednosti od 60 milijardi dolara (375 milijardi kuna).
Kina je obećala da će SAD-u uzvratiti svaku paljbu, a druga najveća gospodarska sila na svijetu najvjerojatnije neće uskoro posustati.
Da bi Washington popustio, Kina bi trebala pristati na zahtjeve, ali javno pokoravanje SAD-u bilo bi preveliko poniženje za kineskog predsjednika Xija Jinpinga.
Međutim, stručnjaci kažu da će, ako Peking dobro odigra svoje karte, pritisak trgovinskog rata s SAD-om dugoročno pozitivno utjecati na Kinu jer će se smanjiti međuovisnost dvaju gospodarstava.
„Činjenica da bi ishitrena politička odluka u Washingtonu ili Pekingu mogla stvoriti uvjete koji bi doveli do strmoglavog gospodarskog pada u bilo kojoj od tih država zapravo je mnogo opasnija nego što su promatrači dosad priznavali”, rekla je Abigail Grace, istraživačka suradnica usmjerena na Aziju iz trusta mozgova Centar za novu američku sigurnost (Center for New American Security).
