Nestle postrožuje kontrole zrna kave nakon incidenta s herbicidom
Najveća svjetska tvrtka za proizvodnju kave priopćila je u petak kako je u nekim pakiranjima zrna zelene kave pronašla ostatke glifosata čije su razine bile blizu maksimalnih dopuštenih granica.
Glifosat je ključni sastojak herbicida Roundup koji proizvodi koncern Monsanto. U Sjedinjenim Američkim Državama porote su dodijelile ogromnu novčanu odštetu ljudima koji su tvrdili da je njihov rak uzrokovan izlaganjem glifosatu. U koncernu Bayer koji je preuzeo Monsanto izjavljuju da je herbicid siguran kada se pravilno upotrebljava, a to poručuju i iz Američke agencije za zaštitu okoliša.
U grupi Neumann Kaffee Gruppe (NKG) koja je na glasu kao jedan od najvećih trgovaca kavom u svijetu kažu da je glifosat jedna od brojnih tvari koje nadzire u kavi koju kupuje. Nestle kupuje dio zrna kave od NKG-a. Prerano je kazati kakve bi posljedice Nestleove strože kontrole imale na NKG, izjavio je glasnogovornik.
Odluka Nestlea (NSRGF) o povećanju učestalosti provjera vjerojatno neće poremetiti globalne lance opskrbe kavom, izjavio je glasnogovornik. „Ovo nije novi proces, mi samo pojačavamo kontrole”, izjavio je glasnogovornik za CNN Business. Ispitivanja su provedena prije nego što je kava poslana iz zemalja iz kojih potječe.
Nestle bi započeo s dobavljačima u Indoneziji i Brazilu jer su te zemlje među najvećim proizvođačima kave na svijetu.
„Naši agronomi nastavit će raditi s uzgajivačima kave kako bi im pomogli u poboljšanju praksi rukovanja korovom, uključujući pravilnu uporabu herbicida i primjenu drugih metoda uklanjanja korova”, priopćila je švicarska tvrtka.
Robne marke kao što su Nescafe i Nespresso čine znatan dio trgovine tekućim napitcima i napitcima u prahu tvrtke Nestle koja je 2018. godine ostvarila prihod od prodaje u iznosu od 21,6 milijardi švicarskih franaka (21,7 milijardi dolara). Tvrtka Nestle prošle je godine sklopila ugovor s tvrtkom Starbucks da prodaje njihovu kavu i čajeve diljem svijeta.
Uzrokuje li glifosat rak?
Prema američkoj agenciji za zaštitu okoliša (EPA), glifosat se upotrebljava na više od 100 prehrambenih usjeva. Znanstvenici iz grupe za zaštitu okoliša koji su povezani s industrijom proizvodnje organske hrane kažu da nekoliko popularnih robnih marki žitarica za doručak sadrži doze kemikalija koje su veće nego što smatraju sigurnim za djecu.
Ipak, u agenciji EPA izjavljuju da glifosat nije kancerogen i da ne predstavlja rizik za javno zdravlje. Ekološki rizici uključuju ugrožavanje oprašivača i problem otpornosti korova, navodi se u priopćenju agencije EPA iz travnja.
Ali to nije spriječilo tisuće ljudi da podignu tužbe protiv koncerna Monsant tvrdeći da je izlaganje herbicidu Roundup uzrokovalo da oni ili njihovi voljeni dobiju rak.
Ranije ove godine porota je naložila koncernu Bayer da paru iz Kalifornije plati odštetu u iznosu od 2 milijarde dolara nakon što su ustvrdili da su od herbicida Roundup, koji se upotrebljava na njihovom imanju više od tri desetljeća, dobili Ne-Hodgkinov limfom u razmaku od četiri godine jedno od drugog. Bayer osporava presudu.
U studiji Međunarodne agencije za istraživanje raka koja djeluje u sklopu Svjetske zdravstvene organizacije iz 2015. godine utvrđeno je da je glifosat „vjerojatno kancerogen za ljude” na temelju „ograničenih” dokaza za nastajanje raka u ljudi i „dovoljnih” dokaza za nastajanje raka u eksperimentalnim životinjama. Međutim, zajedničko povjerenstvo stručnjaka iz Svjetske zdravstvene organizacije i Organizacije za prehranu i poljoprivredu Ujedinjenih naroda kasnije je zaključilo da je malo vjerojatno da će glifosat predstavljati kancerogeni rizik za ljude izlaganjem glifosatu prehranom.
