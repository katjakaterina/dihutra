Reper Kanye West mijenja ime u „Ye”
Reper Kanye West promijenio je svoje ime u „Ye”.
Promjenu imena objavio je na Twitteru u subotu, kad je napisao: „Biće prethodno poznato kao Kanye West.”
West (41) služi se nadimkom Ye već neko vrijeme, a upotrijebio ga je i kao naslov svojeg osmog albuma, koji je izašao u lipnju.
Promjena se dogodila uoči njegova pojavljivanja u emisiji Saturday Night Live, u kojoj bi trebao promovirati svoj novi album Yandhi.
U emisiju dolazi umjesto pjevačice Ariane Grande, koja je otkazala pojavljivanje zbog „emocionalnih razloga”, rekao je tvorac emisije.
Osim što predstavlja skraćenicu njegova trenutačnog umjetničkog imena, West je još prije rekao da ta riječ za njega ima vjerski značaj.
„Mislim da je ‚ye’ najučestalija riječ u Bibliji, gdje ona znači ‚ti’”, rekao je West ranije ove godine dok je raspravljao o nazivu albuma s radijskim voditeljem Big Boyem.
„Dakle, ja sam ti, ja sam mi, to smo mi.
Prije sam bio Kanye, što znači ‚jedini’, a sad sam Ye, što je odraz naših dobrih, loših, zbunjenih i svih ostalih strana.
Taj je album više odraz onoga što smo mi.”
West je jedan od brojnih slavnih repera koji su promijenili ime.
Sean Combs bio je poznat pod raznim imenima, poput Puff Daddy, P. Diddy i Diddy, ali je ove godine izjavio da preferira imena Love i Brother Love.
Bivši Westov suradnik JAY-Z također je u svojem imenu eksperimentirao sa spojnicom te velikim i malim slovima.
