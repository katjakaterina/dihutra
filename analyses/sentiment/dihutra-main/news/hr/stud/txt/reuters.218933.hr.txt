Američki veleposlanik optužio Kinu za propagandnu ofenzivu
Tjedan dana nakon što su službene kineske novine objavile oglas od četiri stranice kojim se promiču prednosti trgovinskih odnosa između SAD-a i Kine, američki veleposlanik u Kini optužio je kinesku vladu za korištenje američkog tiska u svrhu širenja propagande.
Predsjednik SAD-a Donald Trump prošlu se srijedu osvrnuo na plaćeni oglas od dnevnog lista China Daily koji se našao u najprodavanijim novinama u državi Iowi, Des Moines Register. Trump je prethodno optužio Kinu za pokušaj uplitanja u izbore za američki Kongres koji će se održati 6. studenog, što Kina poriče.
Trumpova optužba o miješanju kineske vlade u američke izbore započela je, kako su za Reuters izjavili američki dužnosnici, novu fazu pojačane kampanje iz Washingtona čiji je cilj vršiti pritisak na Kinu.
Iako je uobičajena praksa da strane vlade plaćaju oglase koji promiču trgovinu u američkim novinama, SAD i Kina trenutno su usred sve goreg trgovinskog rata u sklopu kojeg jedna drugoj nameću uvozne carine.
Stručnjaci iz Kine i SAD-a tvrde da su osvetničke carine koje je Kina uvela rano u trgovinskom ratu bile osmišljene s ciljem nanošenja štete izvoznicima u državama poput Iowe koje podržavaju Trumpovu Republikansku stranku.
Američki veleposlanik u Kini Terry Branstad, koji je dugo vremena bio guverner Iowe koja je jedan od većih izvoznika poljoprivrednih proizvoda u Kinu, izjavio je da je kineska vlada već nanijela štetu američkim radnicima, poljoprivrednicima i poduzećima.
Branstad je u kolumni za nedjeljno izdanje lista Des Moines Register napisao da objavom propagandnih oglasa u američkim novinama Kina nastavlja ofenzivu.
„Širenjem svoje propagande kineska vlada se okorištava čuvenom američkom tradicijom slobodnog govora i tiska tako da objavljuje plaćene oglase u listu Des Moines Register“, napisao je Branstad u kolumni.
„Usporedite to s obližnjim kioskom za novine ovdje u Pekingu. Pronaći ćete malo neusuglašenih stajališta i nećete vidjeti pravi odraz raznolikih mišljenja kineskog naroda o zabrinjavajućoj budućnosti kineskog gospodarstva budući da su njihovi mediji u šaci Komunističke partije Kine“, napisao je.
Nadodao je da su „u jednim od najutjecajnijih kineskih novina“ odbili objavljivanje njegove kolumne, ali nije rekao o kojim se novinama radi.
